La Biomeccanica Teatrale e' un sistema d’educazione dell’attore messo a punto da Vsevolod E. Mejerchol′d dopo oltre trent’anni di ricerche nei primi decenni del Novecento in Unione Sovietica. Ancora oggi, erroneamente, e' associata alla forma delle prime messinscene del proprio ideatore. La Biomeccanica Teatrale, tuttavia, non e' uno stile: e' un percorso educativo tecnico e rigoroso, che offre all’allievo-attore gli strumenti per creare un proprio metodo di approccio alle arti performative, dalle più classiche a quelle contemporanee; un corpus di idee che ha influenzato e influenza i più grandi artisti teatrali. Per la prima volta in un libro sono presentate tutte le idee e i principi base della Biomeccanica Teatrale e un programma organico di esercizi pratici, per introdurre il lettore alla complessità del sistema e stimolarlo all’approfondimento seguendo le lezioni di un maestro.
Ogni esercizio e' affiancato da immagini illustrative, e sarà possibile visualizzarne l’esecuzione completa accedendo ai materiali on line disponibili sul sito della casa editrice. Completano il volume una presentazione del professor Fausto Malcovati e un’appendice storica, di Giovanni Gorla, che contiene testi per la prima volta pubblicati in lingua italiana dello stesso Mejerchol′d e di insegnanti, attori, registi e allievi che raccontano la propria esperienza. Tra le testimonianze raccolte figurano voci di grande spessore come quelle di Bogdanov ed Ėjzenštejn.