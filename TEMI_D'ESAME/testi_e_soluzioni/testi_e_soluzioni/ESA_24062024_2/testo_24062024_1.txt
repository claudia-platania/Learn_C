Il metodo Stanislavskij e' un approccio sistematico alla recitazione teatrale, messo a punto dall'attore, regista e insegnante teatrale russo Konstantin Sergeevič Stanislavskij nell'arco di un lungo periodo di tempo a partire dai primi anni del '900. Esso e' oggi considerato una tappa fondamentale per la nascita della recitazione e del teatro moderno.
Il metodo si basa sull'approfondimento psicologico del personaggio e sulla ricerca di affinità tra il mondo interiore del personaggio e quello dell'attore, tale per cui l'esternazione delle emozioni del personaggio avviene attraverso la loro interpretazione e rielaborazione a livello intimo da parte dell'attore.
Stanislavskij descrisse il suo metodo e la sua evoluzione nelle opere Il lavoro dell'attore su se stesso (1938) e Il lavoro dell'attore sul personaggio, (1957, postumo). Il primo e' scritto sotto forma di dialogo tra un gruppo di insegnanti di teatro e un gruppo di allievi, mentre il secondo e' suddiviso in due parti: una teorica (come affrontare determinati problemi attorali) e una pratica (analisi degli attori e dei personaggi in tre spettacoli). Il secondo testo rimase incompiuto, ma quasi completato, a causa della morte dell'autore.